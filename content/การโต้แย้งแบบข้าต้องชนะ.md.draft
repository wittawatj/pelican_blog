Title: การโต้แย้งแบบข้าต้องชนะ 
Date: 2013-05-22 11:36:45
Tags: complain, discuss 
Slug: การโต้แย้งแบบข้าต้องชนะ 


ไม่น่าเชื่อว่ามีผู้ใหญ่จำนวนไม่น้อยที่ไม่รู้จักวิธีโต้แย้งที่ถูกต้อง และมักโต้แย้งแบบ "แถๆ" ไปให้ชนะ การโต้แย้งในที่นี้หมายถึงการพูดคุยกันของ 2 ฝ่ายเกี่ยวกับเรื่องๆหนึ่งซึ่งเข้าใจไม่ตรงกัน จริงๆแล้วจุดประสงค์ของการโต้แย้ง (หรือบางทีเรียกว่าเถียงกัน) คือการทำให้ทั้งสองฝ่ายเข้าใจตรงกัน ไม่ใช่เพื่อพิสูจน์ว่าข้าเก่ง แน่กว่าเอ็ง ไม่ใช่เพื่อกำหนดว่าใครแพ้ใครชนะ ประเด็นหลักของการโต้แย้งคือเพื่อความเข้าใจที่ดีขึ้น เพราะฉะนั้นในการโต้แย้งเราไม่จำเป็นต้องรักษาภาพพจน์ หรือจะเรียกเกียรติ ศักดิ์ศรีหรืออะไรก็แล้วแต่ นั่นไม่ใช่จุดประสงค์ การเถียงเพียงเพื่อรักษาสิ่งเหล่านี้จะทำให้เกิดเหตุการณ์ที่เรียกว่า "คุยไม่รู้เรื่อง" ในที่นี้คำว่า "คุยไม่รู้เรื่อง" ไม่ได้หมายถึงไม่มีความรู้พอที่จะเข้าใจเนื้อหาที่พูด เช่น คุยคณิตศาสตร์ปริญญาตรีให้เด็กประถมฟัง แบบนั้น แต่หมายถึงวิธีที่นำมาใช้ในการคุยเพื่อโต้แย้งไม่มีตรรกะมากพอที่จะเป็นที่ยอมรับแบบเหตุผลได้ ต่อไปนี้เป็นสิ่งที่มักเกิดขึ้นกับคนที่โต้แย้งเพื่อรักษาภาพตัวเอง (ซึ่งอย่างที่บอกว่าไม่จำเป็นเลย เพราะเราควรโต้แย้งกันเพื่อความเข้าใจ)
<ul>
	<li><strong>อารมณ์</strong> อย่างแรกที่เกิดเลยคืออารมณ์เสียเพราะเถียงแพ้ (จริงๆแพ้ชนะก็ไม่เกี่ยว) เนื่องจากไม่ได้เถียงด้วยเหตุผล พออารมณ์เสียแล้วมีอะไรตามมาได้อีกหลายอย่าง....</li>
	<li><strong>นอกประเด็น</strong> หรือที่เรียกกันง่ายๆว่า "แถ" สำหรับคนที่โต้แย้งเพื่อความเข้าใจ ตัวเองเข้าใจผิดก็จะจบด้วยความเข้าใจใหม่ที่ถูกแล้วจบแค่นั้น อาการแถเกิดจากความอยากชนะ แต่จะเป็นเพราะไม่มีเหตุผลมาแย้งหรือใช้เหตุผลไม่เป็นก็ตาม จึงต้องเปิดประเด็นเรื่องอื่นๆของฝ่ายตรงข้ามขึ้นมาเพื่อหวังว่าจะได้ชนะในการโต้แย้งในหัวเรื่องใหม่ และทำให้เกิด....</li>
	<li><strong>เกี่ยวเหรอ?... เกี่ยวสิ</strong> อันนี้อธิบายด้วยตัวอย่างจะง่ายกว่า สมมติคู่หนึ่งโต้แย้งกันเรื่อง "ลูกควรเป็นนักดนตรีหรือนักบัญชี" เพราะลูกสอบติดทั้ง 2 คณะ หลังจากที่เถียงกันไปมาแล้วพบว่านักบัญชีเหมาะกับลูกมากกว่า ด้วยเหตุผลที่ฟังขึ้นเช่น ลูกชอบมากกว่า เป็นต้น แต่ความที่แม่เป็นนักดนตรีและอยากให้ลูกเรียนเหมือนกันจึงพูดว่า "แม่เป็นนักดนตรี ลูกก็คงทำได้ดีเหมือนกัน" พ่อจึงถามว่า "เกี่ยวเหรอ" และแม่ตอบว่า "เกี่ยวสิ" นี่เป็นตัวอย่างที่อาจจะไม่ดีนักแต่น่าจะเห็นภาพได้บ้าง พ่อถามต่อ "เกี่ยวยังไง" แม่ก็จะใช้อาวุธเดิมคือ นอกประเด็น ไปเรื่อยๆจนพ่อจะเบื่อ</li>
	<li><strong>จับตัวประกัน</strong> กรณีนี้ไม่ได้จับใครจริงๆแต่หมายถึงการนำเรื่องที่โต้แย้งออกนอกขอบเขตของมัน มาสร้างเงื่อนไขในชีวิตจริงเพื่อทำให้อีกฝ่ายลำบากจะได้ยอมขอโทษ (แล้วจะได้บอกได้ว่าข้าชนะ) ต่อจากตัวอย่างที่แล้วสมมติพ่อเบื่อเลยเงียบไป แม่ยังไม่ได้รับคำขอโทษ (ซึ่งจริงๆก็ไม่รู้จะขอโทษทำไม แต่ต้องการ) แม่เลยไม่ทำข้าวเย็นจนพ่อเลยยอมขอโทษจะได้จบๆ แต่จริงๆประเด็นเดิมก็ไม่ได้คำตอบอะไรดีๆเลย ไม่ได้ความเข้าใจอะไรเพิ่ม ในกรณีนี้คือก็ไม่รู้อยู่ดีจะให้ลูกเรียนอะไร</li>
	<li><strong>ยศ ศักดิ์</strong> อันนี้มักถูกใช้เป็นไม้ตายสุดท้าย ตัวอย่างเช่น นักเรียนโต้แย้งกับครู นักเรียนมีเหตุผลมากกว่าแต่ครูถือทิฐิ คือจะเอาชนะนั่นแหละ เลยบอกนักเรียนว่า "เด็กอะไร เถียงผู้ใหญ่ขนาดนี้!" เป็นการเอายศ ศักดิ์ของตัวเองมาใช้เพื่อให้อีกฝ่ายยอม สุดท้ายไม่ได้ตรงจุดประสงค์ของการโต้แย้งอีกเช่นเคย ไม่มีใครเข้าใจอะไรดีขึ้น</li>
	<li><strong>ขุดอดีต</strong> วิธีนี้มักใช้กันกับคู่ของตัวเองตอนที่เถียงด้วยเหตุผลไม่ได้ คงไม่ต้องบอกมาก อันนี้จริงๆจัดอยู่ในหมวด "นอกประเด็น"</li>
	<li><strong>เปลี่ยนจุดยืนแบบเฉไฉ</strong> อันนี้ไม่ค่อยเกิดบ่อยแต่มีบ้างในการโต้แย้งแบบ discussion ที่ไม่ใช่เป็นเรื่องของฝ่ายใดฝ่ายหนึ่ง มักเกิดโดยเฉพาะในหมู่คนที่ไม่คิดอะไรมาก คิดว่าการโต้แย้งคือคุยแบบสบายๆ แต่ก็ยังพยายามรักษาฟอร์มตัวเองอยู่ ตัวอย่างเช่นคุยกันเรื่อง "คำภาวนาตอนนั่งสมาธิมีผลอย่างไร" คำภาวนาหมายถึงคำที่ใช้กำกับลมหายใจ เช่น พุทโธ ยุบหนอพองหนอ เป็นต้น A บอกว่ามีผลมากใช้คำแบบหนึ่งจะมีสมาธิมากกว่า ถ้าใช้คำอื่นจะไม่ได้ผลเลย จะมีสมาธิหรือไม่ขึ้นอยู่กับคำภาวนาโดยตรง B บอกเหมือนๆกันแล้วแต่ความถนัดของคน เถียงไปเถียงมา อธิบายไปอธิบายมา A เริ่มเห็นด้วยกับ B แล้ว A จึงพูดขึ้นว่า "จริงๆแล้วก็ประมาณนั้นแหละ ไม่มีผลอะไรมากหรอกแล้วแต่คน แต่ก็อาจจะมีผลนิดหน่อย" ซึ่งเป็นคำตอบที่ป้องกันตัวเองสูงมากคือไม่ว่าจะพูดยังไงคำพูดนี้แทบจะเป็นจริงได้เสมอ</li>
	<li><strong>ตัดบท </strong>จะตัดบทแบบธรรมดาก็จะเสียฟอร์มเลยตัดบทแบบนี้ สมมติ B มีเหตุผลดีมากโต้แย้งเป็นตรรกะ A ตอบโต้ไม่ได้เลยบอกว่า "พอเถอะ ไม่อยากพูดแล้ว พูดไปนายก็ไม่เข้าใจหรอก" แล้วมักจะได้ผล แต่ไม่ใช่ได้ผลเพราะ B ยอมรับว่าตัวเองไม่เข้าใจ แต่ B เบื่อที่จะสีซอต่อ</li>
</ul>
เหล่านี้คือตัวอย่าง คิดว่าคงมีอีกแต่ตอนนี้นึกไม่ออก มีวิธีหนึ่งที่ใช้ได้ดีสำหรับคนที่มีตรรกะดีพอ ไม่ได้เถียงเพื่อเอาชนะแต่ต้องโต้กับคนที่ชอบนอกเรื่องคือให้เอากระดาษขึ้นมาหนึ่งแผ่น เขียนหัวข้อที่โต้แย้งอยู่ลงไปที่บรรทัดแรก ทุกครั้งที่มีประเด็นใหม่เกิดขึ้นให้เขียนลงบรรทัดต่อไปแล้วบอกอีกฝ่ายว่า ขอให้พูดประเด็นนี้ให้เสร็จก่อนแล้วจะคุยต่อ ประเด็นใหม่มาอีกก็เพิ่มไปเรื่อยๆ จนมากพอจึงเอาให้อีกฝ่ายดูว่าหัวข้อที่เขียนมามากมายมันเกี่ยวกันมากน้อยแค่ไหน ส่วนใหญ่แทบไม่มีความเกี่ยวข้อง
