Title: ความหมายของคำว่า almost surely 
Date: 2012-07-25 11:52:39
Tags: probability, statistics 
Slug: ความหมายของคำว่า almost surely 


ผมไม่ได้เรียนสถิติหรือความน่าจะเป็นมาโดยตรง ปกติอ่านบทความด้านนี้แล้วเจอคำว่า almost surely ค่อนข้างบ่อย เข้าใจแบบคร่าวๆว่าเหตุการณ์นั้นๆเกิดขึ้นด้วยความน่าจะเป็นสูงมาก คือเกือบ 1 เลย (แปลจากความหมายของคำว่า almost surely ตรงๆ) แต่แล้ววันหนึ่งก็มีเพื่อนมาแย้งว่าจริงๆแล้วถ้าเหตุการณ์เกิดแบบ almost surely แล้ว เหตุการณ์นั้นไม่ได้มีความน่าจะเป็นเกือบ 1 <strong>แต่มันมีความน่าจะเป็น 1 เลยต่างหาก </strong>ซึ่งหลังจากไปหาดูแล้วก็พบว่าจริง (ลองดูเรื่อง <a href="http://en.wikipedia.org/wiki/Convergence_of_random_variables#Almost_sure_convergence">almost sure convergence</a>)

คำถามต่อมาคือ ถ้ามันมีความน่าจะเป็น 1 แล้วทำไมต้อง "almost sure" ล่ะ ทำไมไม่ "sure" ? คือมันก็ไม่เชิง 1 ซะทีเดียว เพราะจริงๆมันคือ limit เข้าใกล้ 1 คำตอบของคำถามนี้จึงคล้ายๆกับคำตอบของคำถามที่ว่า limit ของอะไรบางอย่างที่เข้าใกล้ 1 มันเหมือนกับ 1 เฉยๆหรือเปล่า

ความน่าจะเป็น 1 มัน sure ก็จริงแต่มันอาจจะไม่เกิดก็ได้นะ พูดกลับว่าความน่าจะเป็น 0 มันอาจเกิดก็ได้ เพราะกรณีแบบสุดขั้วพวก \(\infty\), 0, 1 พวกนี้แหละเลยต้องมี almost เติมไว้เพื่อเป็นข้อยกเว้น งงกันใหญ่... ดูตัวอย่างกันดีกว่า

ยกตัวอย่างเช่นมีตัวแปรสุ่ม \(X \in \mathcal{N}(0,1)\)  แล้วให้หา \(P(X = 1.25)\) หลังจากหาแล้วจะได้ 0 แปลเป็นภาษาคนได้ว่าความน่าจะเป็นที่ \(X\) จะมีค่าเท่ากับ 1.25 เป๊ะๆเป็น 0 คือมันเป็น 0 เพราะเราคำนวณ integral จาก 1.25 ไปถึง 1.25 มันไม่มีพื้นที่ใต้กราฟเลยพื้นที่เลยเป็น 0 แต่ลองคิดดูดีๆ \(X\) มันเป็น 1.25 ได้นะ มันมีโอกาสเกิดได้ แต่ 1.25 เป๊ะๆแบบนี้ โอกาสน้อยมากๆจนเรียกว่ามันมีความน่าจะเป็น 0 จะเห็นว่าความน่าจะเป็น 0 ไม่ได้แปลว่ามันเกิดไม่ได้นะ

ตัวอย่างที่แล้วก็เหมือนกับตัวอย่างต่อไปนี้ สมมติเราเล่นเกมปาเป้ากันไปที่กำแพงด้วยลูกดอกพิเศษซึ่งมีหัวแหลมที่สุดเท่าที่จะเป็นไปได้ ก่อนที่จะปาไปที่กำแพง เราใช้ปากกาพิเศษซึ่งมีหัวแหลมที่สุดเท่าที่จะเป็นไปได้ไปจุดไว้ที่กำแพงจุดหนึ่ง ถามว่าความน่าจะเป็นที่ลูกดอกจะไปปักที่จุดนี้เท่าไหร่? ถ้าหาแล้วจะได้ 0 ด้วยเหตุผลเหมือนกับตัวอย่างก่อน คือจุดมันไม่มีพื้นที่ แต่ลองคิดดูว่าความน่าจะเป็น 0 มันก็ไม่ได้แปลว่าลูกดอกพิเศษนี้ไม่มีสิทธิ์ปักที่จุดที่เขียนไว้นะ

อีกตัวอย่างเช่นมีเหรียญอยู่ 1 เหรียญแล้วโยนหาหัวก้อย "ไปเรื่อยๆ" ไม่หยุดเลย ถามว่าโอกาสที่เหรียญจะออกหัวอย่างน้อย 1 ครั้งมีเท่าไหร่ ? อันนี้ตอบ 1 แน่นอน ถ้าเหรียญ fair คือถึงจุดหนึ่งมันต้องออกซักทีแหละ แต่ลองคิดดูว่ามันเป็นไปได้มั้ยที่มันจะไม่ออกหัวเลย... มันก็ไม่มีอะไรห้ามกรณีนี้อีกเช่นกัน แปลว่าความน่าจะเป็น 1 ก็มีโอกาสที่มันจะไม่เกิด

เพราะพวกกรณีสุดขั้วแบบนี้แหละถึงมีคำว่า almost เข้ามาแทนที่จะ sure เลยทั้งๆที่ความน่าจะเป็นก็เป็น 1

ใครคิดว่าคำอธิบายนี้ผิด แย้งได้ทันทีเพราะผู้เขียนก็ไม่ได้รู้ละเอียด เพิ่มเติมลองดู<a href="http://en.wikipedia.org/wiki/Almost_surely">หน้า wiki </a>
